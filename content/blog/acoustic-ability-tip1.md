---

title: 'Εξάσκηση της Ακουστικής Ικανότητας – Μελωδικά Διαστήματα [tip #1]'
type: post
date: 2012-11-02T12:20:02+00:00

---
Η παρακάτω άσκηση προτείνεται ως μια απαιτητική, αλλά αποτελεσματική διαδικασία για τον έλεγχο της γνώσης μας σχετικά με τα μελωδικά διαστήματα. Η χρησιμότητά της είναι πολλαπλή, καθώς συμβάλλει στην εξάσκηση της ακουστικής ικανότητας, που δεν περιορίζεται στην απλή αναγνώριση των μελωδικών διαστημάτων, _αλλά και στον συσχετισμό τους_, για τη διαμόρφωση συγκεκριμένων αρμονικών συνηχήσεων, όπως αυτές εμφανίζονται μέσα στα μουσικά έργα.

Επιπλέον, οδηγεί _στην ανάπτυξη συγκροτημένης αρμονικής σκέψης_, καθώς _η αντίληψη της λύσης_ διάφωνων διαστημάτων στις σχέσεις πχ. VII &#8211; I, V7 &#8211; I, V6/5 &#8211; I, V4/3 &#8211; I, V2 &#8211; I6, _συνεπάγεται την εμπέδωση των λειτουργικών σχέσεων των βασικών αρμονιών του τoνικού συστήματος_.

Ερχόμαστε τώρα λοιπόν στην άσκηση, η οποία απευθύνεται σε μαθητές μουσικής επιπέδου Γ΄ θεωρίας και προέρχεται από το βιβλίο του Lars Edlund: &#8220;Modus Vetus&#8221; Sight Singing and Ear Training in Major/Minor Tonality.

![] (/edlund1-e1351780578838.jpg)

Δίνεται στο πιάνο _μόνο_ η πρώτη νότα. Τραγουδάμε σχηματίζοντας συγχορδίες και ονομάζουμε τις νότες, ξεκινώντας πάντα από τον ίδιο θεμέλιο φθόγγο. Η σειρά των συγχορδιών που πρέπει να δημιουργήσουμε, είναι:

1. Μείζονα συγχορδία ( ευθεία κατάσταση)

2. Ελάσσονα συγχορδία (ευθεία κατάσταση)

3. α΄ αναστροφή μείζ.

4. α΄ αναστροφή ελάσ.

5. β΄ αναστροφή μείζ.

6. β΄ αναστροφή ελάσ.

7. Ελαττωμένη συγχορδία με λύση στην τονική τού μείζ. & ελάσ. τρόπου

8. V7 με λύση στην τονική τού μείζ. & ελάσ. τρόπου

9. V6/5 με λύση στην τονική τού μείζ. & ελάσ. τρόπου

10. V4/3 με λύση στην τονική τού μείζ. & ελάσ. τρόπου

11. V2 με λύση στην τονική τού μείζ. & ελάσ. τρόπου

_Η άσκηση πρέπει να μεταφερθεί (trasnporto) και στις 12 χρωματικές βαθμίδες._
